<html lang="zh-CN">
<head><meta charset="utf-8"/>
<title>子路、曾皙、冉有、公西华侍坐</title>
<meta content="width=device-width, initial-scale=1.0" name="viewport"/></head>
<body>
<h1>子路、曾皙、冉有、公西华侍坐</h1>
<h2>《论语》</h2>
<p>子路、曾皙、冉有、公西华侍坐。<br/>子曰：“以吾一日长乎尔，毋吾以也。居则曰：‘不吾知也。’如或知尔，则何以哉？”<br/>子路率尔而对曰：“千乘之国，摄乎大国之间，加之以师旅，因之以饥馑；由也为之，比及三年，可使有勇，且知方也。”<br/>夫子哂之。<br/>“求！尔何如？”<br/>对曰：“方六七十，如五六十，求也为之，比及三年，可使足民。如其礼乐，以俟君子。”<br/>“赤！尔何如？”<br/>对曰：“非曰能之，愿学焉。宗庙之事，如会同，端章甫，愿为小相焉。”<br/>“点！尔何如？”<br/>鼓瑟希，铿尔，舍瑟而作，对曰：“异乎三子者之撰。”<br/>子曰：“何伤乎？亦各言其志也。”<br/>曰：“莫春者，春服既成，冠者五六人，童子六七人，浴乎沂，风乎舞雩，咏而归。”<br/>夫子喟然叹曰：“吾与点也！”<br/>三子者出，曾皙后。曾皙曰：“夫三子者之言何如？”<br/>子曰：“亦各言其志也已矣。”<br/>曰：“夫子何哂由也？”<br/>曰：“为国以礼，其言不让，是故哂之。”<br/>“唯求则非邦也与？”<br/>“安见方六七十如五六十而非邦也者？”<br/>“唯赤则非邦也与？”<br/>“宗庙会同，非诸侯而何？赤也为之小，孰能为之大？”<br/>----------------------<br/></p>
</body>
</html>